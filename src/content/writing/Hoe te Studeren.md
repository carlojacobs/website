---
created: 2025.12.15 11:18
categories:
  - "[[University]]"
  - "[[Writing]]"
finished: 2026-01-04
updated: 2026-01-07T12:03
title: Hoe te Studeren?
---
*Carlo Jacobs — dec '25*

Hier volgt een beknopt stappenplan en een methode van studeren die mij heeft geholpen goede resultaten te boeken en wetenschappelijk onderbouwd is. Centraal staat het principe van ["active recall"](https://subjectguides.york.ac.uk/study-revision/active-recall). In tegenstelling tot stukken arceren, onderstrepen of je eigen samenvatting maken, is dit een studeertechniek die *echt* werkt[^2].

Deze techniek bestaat uit vier onderdelen:
1. Verkennen
2. Produceren
3. Studeren
4. Toetsen

## Verkennen

Neem eerst globaal alle stof door. Bladerend lezen, je wil hier niet te veel tijd aan kwijt zijn. Dit is bedoeld om een indruk te krijgen van hoeveel stof het is, zodat je later je tijdsverdeling beter kunt inschatten en je niet voor verrassingen komt te staan.

## Produceren

Bij deze stap bereid je jouw eigen studeerstof voor (en stiekem begin je ook al wat kennis op te nemen).

Zet een document[^4] klaar en begin een nieuw kopje voor het eerste hoofdstuk. Begin een *genummerde* lijst voor je vragen. Herhaal de volgende stappen:

1. Doe een antwoord-rondje op de vragen die je opgesteld hebt bij de *vorige* alinea.[^1]
2. Lees de alinea goed door, net zo lang totdat je elke zin begrijpt. Je hoeft het niet direct te *kennen*, maar je moet wel kunnen begrijpen wat er staat. Google direct alle woorden die je niet kent.
3. Kijk eventjes weg van het boek, probeer uit je korte-termijn geheugen het stukje wat je zojuist gelezen hebt samen te vatten. Doe dit in je gedachten, of hardop, maakt niet uit. Probeer zo veel mogelijk te herinneren van wat je zojuist gelezen hebt, maar raak hierin niet verdwaald — je hoeft het nog niet allemaal op te kunnen dreunen.
4. ⁠Stel jezelf de vraag: “wat is uit dit stukje het belangrijkst?” Denk na over wat de hoofdzaken en bijzaken zijn. Grove kennis vs detail.
5. ⁠Stel over dit stukje een aantal (het liefst open) vragen op in een documentje. Bijv. “uit welke lagen bestaat het gewrichtskapsel?” Of “benoem de volledige indeling van de wervelkolom.” Stel een dusdanig aantal vragen op zodat je alle kennis uit die alinea hebt "gevangen" in je vragen. Ik denk dat het beter is om het antwoord er niet bij te zetten, tijdens het studeren houd je dan het boek erbij om iets opnieuw te lezen als je geen antwoord kunt geven op de vraag. Maar als jij het fijner vind om het wel te doen, ook prima. Even uitproberen.
6. Klap je boek dicht en ga nu één a twéé keer dit nieuwe rijtje vragen langs. Doe je best om zo goed mogelijk antwoord te geven op de vragen, zonder te spieken. Je krijgt nu een beeld van hoeveel je hebt onthouden van wat je zojuist hebt gelezen. Staar je niet blind op het perfect kunnen beantwoorden van alle vragen, dit komt vanzelf.
7. Herhaal voor de volgende alinea.

## Studeren

Dit is de stap waarbij de kennis daadwerkelijk via brute kracht je geheugen in wordt gepropt. Het "stampen".

Als het goed is heb je een groot deel van de stof, misschien wel alles, kunnen vangen in je eigen oefenvragen. Door dit proces ken je stiekem al best een hoop, maar het echte studeerwerk komt nu. 

1. Deel de stof op in blokken die je gaat oefenen. Bijvoorbeeld hoofdstuk voor hoofdstuk, kopje voor kopje, of subkopje voor subkopje. Zorg dat je een "blok" vragen ongeveer in een half uur[^3] door kunt nemen en pas je blokgrootte hierop aan.
2. Doe een antwoord-ronde op de vragen van dit blok. Zodra je een vraag tegenkomt waar je geen antwoord op kunt geven, of waarvan je niet zeker bent dat je antwoord goed is, doe je het volgende:
	1. Zoek de desbetreffende alinea op
	2. Lees hem vlug globaal door
	3. Lees het stukje met het antwoord op de vraag aandachtig door
	4. Formuleer in je hoofd het antwoord op de vraag
	5. Kijk weg van het boek, herhaal de vraag en het antwoord in je hoofd
	6. Ga verder met de volgende vraag
3. Herhaal totdat je het hele blok vragen hebt doorgenomen.

## Toetsen

Zodra je wil, kun je doorgaan naar het toetsen van je kennis. Deze stap is een waardevol moment van terugkoppeling waarop je inzicht krijgt in hoe goed je de stof beheerst. Dit is belangrijk om te kunnen inschatten hoeveel tijd je nog nodig gaat hebben om alles te kennen. Hierdoor kun je beter sturen in het studeerproces.

1. Klap je boek volledig dicht, en loop een blok met oefenvragen langs.
2. Kleur alle vragen die je niet voldoende kunt beantwoorden rood, en alle vragen die je perfect kunt beantwoord groen. Laat de vragen die hier tussenin vallen zwart.
3. Noteer na afloop bij het kopje je score, bijvoorbeeld "Werking van het neuron — 10/20" (rood/totaal).

Nu heb je een kwantitatieve indicatie van hoe je kennis erbij staat. Neem dit mee tijdens de studeerstap — leg extra nadruk op rode vragen.

En zo door! Je kunt een eigen combinatie vinden in deze drie stappen. Wellicht vind jij het prettig om eerst alle oefenvragen rond te hebben vóórdat je begint met stampen, of pak jij het liever in delen aan. Hoe dan ook, als je dit plan volgt, en tracht zo veel mogelijk vragen groen te kunnen kleuren, dan ben je goed voorbereid op je tentamen.

## Aanvullende opmerkingen

- Het aantal vragen dat je opstelt per alinea moet ongeveer juist zijn. Te veel vragen en je bent te lang bezig met opstellen en oefenen, te weinig en je mist dingen. Brede en open vragen helpen. Liever "noem van elk orgaan op waar het ligt t.o.v. het peritoneum." dan "liggen de nieren retroperitoneaal?" Gebruik het Toetsen om in te schatten of je genoeg tijd besteed aan het Produceren. Kost het je te veel tijd om een alinea door te nemen? Wees dan iets selectiever in het opstellen van vragen, of stel compactere vragen op.

[^1]: Tenzij dit de eerste is die je leest, ga dan verder naar stap 2.

[^2]: https://www.youtube.com/watch?v=mzexJPoXBCM

[^3]: Dit half uur is een suggestie om mee te beginnen. Als je later merkt dat je beter studeert met grotere of kleinere blokken, schroom dan niet dit aan te passen. Dit geldt overigens voor deze hele studeertechniek.

[^4]: Word, notities, papier, maakt niet uit.